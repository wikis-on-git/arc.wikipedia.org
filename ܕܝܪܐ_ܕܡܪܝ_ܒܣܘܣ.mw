ܡܫܺܝܚܳܐ ܐܠܰܗܳܐ ܕܺܝܠܰܢ ܗ̇ܰܘ ܥܶܠܬܳܐ ܛܳܒܬܳܐ ܘܣܳܝܽܘܡܳܐ ܕܰܐܓܽܘ̈ܢܶܐ ܫܰܦܺܝܪ̈ܶܐ ܠܥܰܒ̈ܕܰܘܗܝ ܗ̇ܰܘ ܕܰܐܪܡܺܝ ܢܽܘܪܶܗ ܐܠܰܗܳܝܬܳܐ ܒܥܳܠܡܳܐ ܒܠܶܒܳܐ ܕܥܰܒܕܰܘ̈ܗܝ ܓܰܒܪ̈ܶܐ ܘܢܶܫ̈ܶܐ ܘܰܢܦܰܩܘ ܠܰܩܪܳܒܳܐ ܕܳܐܟܶܠܩܰܪܨܳܐ ܐܰܚܺܝܕ ܫܽܘܠܛܳܢܳܐ ܕܗܳܢܳܐ ܥܳܠܡܳܐ ܘܰܙܟܰܐܘܽܘܗܝ ܒܕܰܪܳܐ ܠܗܰܘ ܕܢܶܫܰܒ ܪܽܘܚܳܐ ܕܛܳܥܝܽܘܬܶܗ: ܘܚܰܒܶܠ ܘܒܰܠܒܶܠ ܠܟܽܠܳܗ̇ ܐ̱ܢܳܫܽܘܬܳܐ ܒܣܰܪܝܽܘܬܳܐ ܢܕܺܝܕܬܳܐ ܕܛܳܥܝܽܘܬܳܐ ܘܰܒܕܶܒ̈ܚܶܐ ܕܠܶܗ ܡܕܰܒܚܺܝܢ ܗܘܰܘ ܗ̇ܰܘ ܕܟܰܕܢܳܗ̇ ܠܟܽܠܳܗ̇ ܡܰܕܢܚܳܐ ܒܣܶܓܕܰܬ݀ ܦܬܰܟܪ̈ܶܐ ܥܕܰܡܳܐ ܕܰܒܢܰܝ̈ܗܽܘܢ ܘܰܒܢ̈ܳܬܗܽܘܢ ܠܫܺܐܕ̈ܶܐ ܚܰܪ̈ܡܶܐ ܢܳܟܣܺܝܢ ܗܘܰܘ: ܡܰܠܽܘܢ ܕܶܝܢ ܠܫܳܒܽܘܪ ܥܰܘܳܠܐ ܘܪܰܒܳܐ ܕܰܐܚܰܘ̈ܗܝ ܟܳܦܽܘܪ̈ܶܐ ܘܰܕܠܐ ܐܠܰܗ ܗ̇ܰܘ ܕܰܒܦܳܪܶܣ ܗ̇ܳܝ ܟܰܗܺܝܢܰܬ݀ ܒܨܰܠܡ̈ܶܐ ܘܓܰܕ̈ܶܐ ܘܥܰܫܺܝܢܰܬ݀ ܒܰܦܬܰܟܪ̈ܶܐ ܝܳܬܶܒ ܗܘܳܐ: ܘܰܫܒܺܝܬܳܐܪܰܒܬܳܐ ܡ̣ܶܢ ܒܶܝܬ ܪ̈ܽܘܡܳܝܶܐ ܟܪ̈ܺܝܣܛܝܳܢܶܐ ܫܰܦܺܝܪ̈ܰܝ ܫܡܳܐ ܘܰܬܪ̈ܺܝܨܰܝ ܗܰܝܡܳܢܽܘܬܳܐ ܥܰܒܕܰܕ ܗܘܳܐ: ܗܳܢܳܐ ܥܰܘܳܠܐ ܫܳܒܽܘܪ ܕܰܒܚܰܕ ܝܰܘܡܳܐ ܩܳܛܶܠ ܗܘܳܐ ܬܶܫܥܳܐ ܐܠܰܦܰܝ̈ܳܐ ܓܰܒܪ̈ܶܐ ܘܢܶܫ̈ܶܐ ܡ̣ܶܢ ܥܰܡܳܐ ܕܰܟܪ̈ܺܝܣܛܝܳܢܶܐ ܕܠܐ ܣܰܟܠܽܘܬܳܐ: ܘܥܰܠ ܫܡܶܗ ܕܰܡܫܺܝܚܳܐ ܟܽܠܗܽܘܢ ܐܰܣܗܶܕܘ ܫܰܪܺܝܪܳܐܝ̣ܬ: ܘܠܰܒܪܳܐ ܕܺܝܠܶܗ ܝܺܚܺܝܕܳܝܳܐ ܟܰܕ ܐܰܪܓܶܫ ܕܰܥܡܰܕ ܘܩܰܒܶܠ ܠܝܽܘܠܦܳܢܳܐ ܕܢܳܨܪ̈ܳܝܶܐ ܫܡܰܛ ܣܰܝܦܶܗ ܘܰܦܣܰܩ ܪܺܝܫܶܗ ܘܶܐܬܩܛܶܠܘ ܥܰܡܶܗ ܘܶܐܫܬܰܡܠܺܝܘ ܒܣܳܗܕܽܘܬܳܐ ܐܰܝܟ ܟܡܳܝܽܘܬܳܐ ܕܡܳܐܐ ܐܠܰܦܰܝ̈ܳܐ ܣܳܗ̈ܕܶܐ ܩܰܕܺܝ̈ܫܶܐ: ܘܟܰܕ ܗܳܢܳܐ ܫܳܒܽܘܪ ܡܰܠܟܳܐ ܥܰܘܳܠܐ ܪܰܒܳܐ ܐܺܝܬܰܘܗܝ ܗܘܳܐ ܕܰܐܚܰܘ̈ܗܝ ܘܰܐܫܠܶܡ ܘܰܐܩܺܝܡ ܡܰܠܟ̈ܶܐ ܒܰܐܬܪ̈ܰܘܳܬܳܐ ܘܰܒܢܺܝܢܘܶܐ ܘܒܰܡܕܺܝ̈ܢܳܬܳܐ ܗ̇ܳܢܶܝܢ ܐ̱ܚܪ̈ܳܢܝܳܬܳܐ ܕܰܠܡܰܕܢܚܳܐ ܠܙܳܡܰܢܣܽܘܦ ܐܰܫܠܶܛ ܡ̣ܶܢ ܢܨܺܝܒܺܝܢ ܘܰܥܕܰܡܳܐ ܠܰܟܦܰܪ̈ܙܰܡܳܪ̈ܶܐ ܥܰܠ ܓܶܢ̱ܒ ܕܶܩܠܰܬ݀ ܘܠܐܒܽܘܙܰܪܕ ܥܰܒܕܶܗ ܗܘܳܐ ܡܽܘܗܦܳܛܳܐ ܥܰܠ ܩܰܪ̈ܕܘܳܝܶܐ ܘܰܦܩܰܥܬܳܐ: ܕܒܶܝܬ ܙܰܒܕܰܝ ܘܰܥܕܰܡܳܐ ܠܪܳܓܽܘܠܐ ܕܓܺܗܰܢܳܐ: ܗܳܢܳܐ ܚܰܪܡܳܐ ܘܛܰܢܦܳܐ ܐܰܒܽܘܙܰܪܕ ܢܣܰܒ ܐܰܢ̱ܬܬܳܐ ܒܰܪܬ ܚܳܬܶܗ ܐܰܝܟ ܢܳܡܽܘܣܳܐ ܕܰܡܓܽܘ̈ܫܶܐ ܙܰܦܪ̈ܶܐ ܘܰܢܕܺܝ̈ܕܶܐ: ܘܶܐܬܺܝܠܶܕ ܡܶܢܳܗ̇ ܬܪܶܝܢ ܝܰܠܽܘ̈ܕܶܐ ܬܳܐܡ̈ܶܐ ܒܰܚܕܳܐ ܟܰܪܣܳܐ ܘܰܩܪܳܐ ܫܡܶܗ ܕܰܒܪܳܐ ܗܰܒܳܒܳܐ ܘܰܠܒܰܪܬܳܐ ܩܪܰܘ ܫܽܘܫܰܢܬܳܐ: ܗܳܢܰܘ ܕܶܝܢ ܫܽܘܫܰܢ: ܘܡ̣ܶܢ ܕܺܝܪܶܒܘ ܗܘܰܘ ܛܠܳܝ̈ܶܐ: ܐܰܘܒܶܠܘ ܐܶܢܽܘܢ ܐܰܒܳܗܰܝ̈ܗܽܘܢ: ܕܢܺܐܠܦܽܘܢ ܗ̇ܰܘ ܕܰܡܓܽܘ̈ܫܶܐ: ܘܛܰܝܒܽܘܬܳܐ ܐܠܰܗܳܝܬܳܐ ܓܒܳܬ݀ ܐܶܢܽܘܢ: ܘܟܰܕ ܐܶܙܰܠܘ ܛܠܳܝ̈ܶܐ ܕܢܺܐܠܦܽܘܢ: ܐܰܘܬܶܒ ܥܰܡܗܽܘܢ ܐܰܒܳܐ ܕܺܝܠܗܽܘܢ: 

[[ܠܦܦܐ:The Monastery of saint Mor Bosus of Hedel.jpg|alt=|ܙܥܘܪܬܐ|467x467px]]

ܣܛܶܦܰܢܳܘܣ

ܠܛܰܠܝܳܐ ܚܰܕ ܒܰܪ ܫܶܒܝܳܐ ܕܺܐܝܬܰܘܗܝ ܟܪܺܝܣܛܝܳܢܳܐ: ܘܰܫܡܶܗ ܗܘܳܐ ܣܛܶܦܰܢܳܘܣ ܘܪܳܕܶܐ ܗܘܳܐ ܣܰܓܺܝ ܒܕܶܚܠܰܬ݀ ܐܠܰܗܳܐ: ܘܢܰܗܺܝܪ ܗܘܳܐ ܘܰܡܕܳܩ ܒܰܟ̈ܬܳܒܰܝ ܩܽܘܕܫܳܐ: ܡܶܛܽܠ ܕܰܐܒܽܘܗܝ ܩܰܫܺܝܫܳܐ ܕܰܡܕܺܝܢ̱ܬܳܐ ܕܺܝܠܗܽܘܢ ܐܺܝܬܰܘܗܝ ܗܘܳܐ: ܘܗܽܘ ܛܰܠܝܳܐ ܣܛܶܦܰܢܳܘܣ ܐܠܰܦ ܠܒܳܣܽܘܣ ܘܰܠܚܳܬܶܗ ܗܰܝܡܳܢܽܘܬܳܐ ܬܪܺܝܨܬܳܐ ܕܒܰܐܒܳܐ ܘܒܰܒܪܳܐ ܘܰܒܪܽܘܚܳܐ ܩܰܕܺܝܫܳܐ: ܘܟܰܕ ܚܰܢܦܳܐ ܠܺܝܛܳܐ ܐܰܒܽܘܗܽܘܢ ܠܦܳܪܶܣ ܢܳܚܶܬ ܗܘܳܐ ܠܘܳܬ ܫܳܒܘܪ ܡܰܠܟܳܐ ܐܰܚܽܘܗܝ ܗ̇ܰܘ ܕܒܰܡܕܰܝ ܡܶܬܬܰܘܬܰܒ ܗܘܳܐ: ܘܩܰܘܺܝ ܠܘܳܬܶܗ ܐܰܝܟ ܦܶܠܓܽܘܬ ܫܰܢ̱ܬܳܐ ܚܕܳܐ: ܘܰܐܢ̱ܬܬܶܗ ܘܰܒܢܰܘ̈ܗܝ ܒܦܺܝܪܺܝܢ ܡܕܺܝܢ̱ܬܳܐ ܝܳܬܒܺܝܢ ܗܘܰܘ ܗ̇ܳܝ ܕܰܒܪܺܝܫ ܛܽܘܪ̈ܰܝ ܚܶܘܳܪܳܐ ܒܰܢܝܳܐ ܗܘܳܬ݀ ܒܡܰܕ̈ܢܳܚܰܝ ܛܽܘܪ̈ܥܰܒܕܺܝܢ: ܟܰܕ ܪ̈ܳܥܰܘܳܬܳܐ ܕܺܝܠܗܽܘܢ ܒܪܳܓܽܘܠܐ ܕܓܺܗܰܢܳܐ ܪܳܥܶܝܢ ܗܘܰܘ: ܘܰܒܚܰܕ ܡ̣ܶܢ ܝܰܘ̈ܡܺܝܢ ܢܚܶܬܘ ܛܠܳܝ̈ܶܐ ܒܳܣܽܘܣ ܘܚܳܬܶܗ ܠܘܳܬ ܪ̈ܳܥܰܘܳܬܳܐ ܕܺܝܠܗܽܘܢ: ܟܰܕ ܕܶܝܢ ܡܛܰܘ ܠܡܶܨܥܰܬ ܪܳܓܽܘܠܐ: ܢܚܶܬܘ ܡ̣ܶܢ ܪ̈ܰܟܫܰܝܗܽܘܢ ܘܟܰܕ ܒܡܰܣܰܩܬܳܐ: 

ܡܪܝ ܠܘܢܓܝܢܐ

ܣܠܶܩܘ ܗܘܰܘ ܐܶܫܟܰܚܘ ܬܰܡܳܢ ܚܰܕ ܢܶܩܥܶܐ ܙܥܽܘܪܳܐ ܘܰܚܙܰܘ ܒܶܗ ܐ̱ܢܳܫ ܝܺܚܺܝܕܳܝܳܐ ܟܰܕ ܩܳܐܶܡ ܘܰܡܨܰܠܐ ܗܘܳܐ ܘܰܡܟܰܣܰܝ ܒܣܰܥܪܶܗ ܟܽܠܶܗ ܓܽܘܫܡܶܗ ܘܰܫܡܶܗ ܗܘܳܐ ܕܣܳܒܳܐ ܠܶܘܰܢܓܺܝܢܶܐ: ܘܰܕܚܶܠܘ ܛܠܳܝ̈ܶܐ ܘܶܐܬܒܰܠܗܺܝܘ ܗܘܰܘ: ܘܡܶܚܕܰܐ ܐܶܡܰܪ ܠܗܽܘܢ ܒܢ̈ܰܝ ܠܐ ܬܶܕܚܠܽܘܢ ܒܰܪܢܳܫܳܐ ܐܺܝܬܰܝ ܐܰܟܘܳܬܟܽܘܢ: ܘܡܰܠܶܠ ܥܰܡܗܽܘܢ ܘܒܰܪܶܟ ܐܶܢܽܘܢ ܘܨܰܠܺܝ ܥܠܰܝܗܽܘܢ ܘܰܐܬܩܶܢ ܡܰܥܡܽܘܕܺܝܬܳܐ ܘܰܐܥܡܶܕ ܐܶܢܽܘܢ ܒܰܫܡܳܐ ܕܰܐܒܳܐ ܘܕܰܒܪܳܐ ܘܰܕܪܽܘܚܳܐ ܩܰܕܺܝܫܳܐ: ܘܟܰܕ ܐܶܬܢܰܗܰܪܘ ܗܘܰܘ ܘܺܝܕܰܥܬܳܐ ܐܶܬܡܠܺܝܘ ܗܘܰܘ: ܘܟܽܠܶܗ ܝܰܘܡܳܐ ܐܰܪܬܺܝ ܐܶܢܽܘܢ: ܘܰܠܥܶܕܳܢ ܪܰܡܫܳܐ ܐܶܙܰܠܘ ܠܦܺܝܪܺܝܢ ܡܕܺܝܢ̱ܬܗܽܘܢ ܒܚܰܕܽܘܬܳܐ ܪܰܒܬܳܐ ܥܰܡ ܡܰܠܦܳܢܳܐ ܫܶܒܝܳܐ ܣܛܶܦܰܢܳܘܣ: ܘܟܰܕ ܐܰܒܽܘܗܽܘܢ ܚܰܪܡܳܐ ܡ̣ܶܢ ܨܶܝܕ ܐܰܚܽܘܗܝ ܫܳܒܽܘܪ ܗܦܰܟ ܗܘܳܐ: ܘܥܰܠ ܘܰܚܙܳܐ ܠܰܒܢܰܘ̈ܗܝ ܘܰܚܕܺܝ ܒܗܽܘܢ ܘܢܰܫܶܩ ܐܶܢܽܘܢ: ܘܰܡܚܳܐ ܡܶܢܗܽܘܢ ܪܺܝܚܳܐ ܗܰܢܺܝܳܐܐ ܘܒܰܣܺܝܡܳܐ ܕܡ̣ܶܢ ܡܰܥܡܽܘܕܺܝܬܳܐ ܐܶܬܥܰܛܰܦܘ ܘܰܥܢܳܐ ܘܰܐܒܳܐ ܕܺܝܠܗܽܘܢ ܘܶܐܡܰܪ ܠܗܽܘܢ: ܐܳܘ ܒܢ̈ܰܝ ܡܳܢܰܘ ܪܺܝܚܳܐ ܗܳܢܳܐ ܒܰܣܺܝܡܳܐ ܕܗܳܐ ܦܳܐܰܚ ܡܶܢܟܽܘܢ: ܐܳܡܪܺܝܢ ܠܶܗ ܕܚܰܕ ܣܳܒܳܐ ܢܳܨܪܳܝܳܐ ܡܰܫܚܰܢ ܒܡܶܫܚܳܐ ܗܰܢܺܝܳܐܐ ܘܒܰܣܺܝܡܳܐ ܒܰܫܡܶܗ ܕܰܡܫܺܝܚܳܐ ܐܠܰܗܳܐ ܕܢܳܨܪ̈ܳܝܶܐ: ܘܰܠܥܳܠܰܡ ܠܐ ܐܳܙܶܠ ܗܳܢܳܐ ܪܺܝܚܳܐ ܗܰܢܺܝܳܐܐ ܡ̣ܶܢ ܗܰܕܳܡܰܝ̈ܢ: ܘܟܰܕ ܐܰܒܽܘܗܽܘܢ ܥܺܐܕܳܐ ܪܰܒܳܐ ܠܐܠܳܗܰܘ̈ܗܝ ܥܳܒܶܕ ܗܘܳܐ: ܘܠܰܒܢܰܘ̈ܗܝ ܛܠܳܝ̈ܶܐ ܘܰܠܥܰܒܕܶܗ ܫܶܒܝܳܐ ܣܛܶܦܰܢܳܘܣ: ܕܢܶܥܠܽܘܢ ܠܒܶܝܬ ܦܬܰܟܪ̈ܶܐ ܘܢܶܣܓܕܽܘܢ ܠܐܠܳܗ̈ܶܐ ܕܺܝܠܶܗ ܐܠܳܨ ܗܘܳܐ ܠܗܽܘܢ: ܘܟܰܕ ܠܐ ܨܒܰܘ ܕܢܺܐܙܽܠ̱ܘܢ: ܥܰܩܶܒ ܡܶܛܽܠܬܗܽܘܢ ܕܡܳܢܳܐ ܗ̱ܝ ܥܶܠܬܳܐ ܕܠܐ ܐܳܬܶܝܬܽܘܢ ܠܗܳܢܳܐ ܥܺܐܕܳܐ ܐܳܡܪܺܝܢ ܕܣܶܓܕܬܳܐ ܡܶܬܬܚܺܝܒܳܐ ܒܰܫܪܳܪܳܐ ܠܐܠܳܗܳܐ ܚܰܝܳܐ ܘܳܠܐܷ ܕܰܢܩܰܪܶܒ ܠܗܰܘ ܕܰܒܪܳܐ ܫܡܰܝܳܐ ܘܰܐܪܥܳܐ: ܘܠܐ ܠܨܰܠܡ̈ܶܐ ܕܺܝܠܳܟ ܚܰܪ̈ܡܶܐ ܘܰܢܕܺܝ̈ܕܶܐ ܘܰܥܒܺܝ̈ܕܰܝ ܒܺܐܝ̈ܕܰܝܳܐ ܕܐ̱ܢܳܫ̈ܳܐ: ܘܟܰܕ ܫܡܰܥ ܛܪܽܘܢܳܐ ܠܺܝܛܳܐ ܐܶܬܓܰܘܙܰܠ ܒܚܶܡܬܳܐ ܘܰܒܪܽܘܓܙܳܐ ܥܰܠ ܝܰܠܕܰܘ̈ܗܝ ܘܥܰܠ ܥܰܒܕܶܗ ܣܛܶܦܰܢܳܘܣ ܘܶܐܬܒܰܥܪܰܪ ܐܰܝܟ ܐܰܪܝܳܐ ܣܳܪܽܘܚܳܐ: ܘܰܫܡܰܛ ܗܘܳܐ ܣܰܝܦܶܗ ܘܰܪܕܰܦ ܒܳܬܪܗܽܘܢ: ܘܟܰܕ ܐܰܕܪܟܶܗ ܠܶܣܛܶܦܰܢܳܘܣ ܩܰܕܡܳܐܝ̣ܬ ܦܰܣܩܶܗ ܠܪܺܝܫܶܗ ܕܠܐ ܪ̈ܰܚܡܶܐ ܩܰܛܠܶܗ: 

[http://dss-syriacpatriarchate.org/%d8%a7%d9%84%d8%b7%d9%82%d9%88%d8%b3-%d8%a7%d9%84%d9%83%d9%86%d8%b3%d9%8a%d8%a9/%d8%a7%d9%84%d8%ad%d8%b3%d8%a7%d9%8a%d8%a7%d8%aa/4-%d8%ad%d8%b3%d8%a7%d9%8a%d8%a7%d8%aa-%d8%a7%d9%84%d8%a3%d8%b9%d9%8a%d8%a7%d8%af-%d8%a7%d9%84%d8%b3%d9%8a%d8%af%d9%8a%d8%a9-%d9%88%d8%aa%d8%b0%d9%83%d8%a7%d8%b1%d8%a7%d8%aa-%d8%a7%d9%84%d9%82%d8%af/#_Toc511993172 ܚܶܕܶܠ] 388

ܟܰܕ ܡܛܳܐ ܠܰܡܨܰܥܬܶܗ ܕܢܰܚܠܐ ܐܰܕܪܟܶܗ ܠܫܽܘܫܰܢ ܒܰܪܬܶܗ ܘܰܐܝܟ ܕܺܐܒܳܐ ܣܳܪܽܘܚܳܐ ܘܰܡܚܰܒܠܳܢܳܐ ܒܰܣܒܣܳܗ̇ ܥܰܠ ܫܽܘܥܳܐ ܠܢܶܩܝܳܐ ܕܰܐܠܳܗܳܐ: ܘܰܣܠܶܩ ܠܰܡܥܰܪܬܳܐ ܕܣܳܒܳܐ ܙܰܗܝܳܐ ܡܰܠܦܳܢܳܐ ܕܰܛܠܳܝ̈ܶܐ ܡܳܪܝ ܠܶܘܰܢܓܺܝܢܶܐ: ܡܶܛܽܠ ܕܒܳܣܽܘܣ ܠܘܳܬܶܗ ܐܶܬܛܰܫܺܝ: ܘܩܰܛܠܶܗ ܠܣܳܒܳܐ ܓܰܒܝܳܐ ܘܰܐܒܺܝܠܐ ܕܰܐܠܳܗܳܐ: ܘܥܰܠ ܒܳܬܰܪ ܒܪܳܐ ܕܺܝܠܶܗ ܕܢܶܩܛܠܺܝܘܗܝ ܘܰܣܥܰܪ ܐܠܰܗܳܐ ܬܶܕܡܽܘܪܬܳܐ ܪܰܒܬܳܐ ܘܶܐܨܛܰܪܺܝ ܫܽܘܥܳܐ ܕܫܶܢܳܐ ܗ̇ܳܝ ܘܶܐܬܦܰܬܚܰܬ݀ ܥܕܰܡܳܐ ܠܐܦ̈ܰܝ ܠܥܶܠ: ܘܰܣܠܶܩ ܗܘܳܐ ܡܳܪܝ ܒܳܣܽܘܣ ܒܰܚܪܽܘܪܳܐ ܕܨܶܪܝܳܐ ܗ̇ܰܘ ܥܕܰܡܳܐ ܠܪܺܝܫ ܛܽܘܪܳܐ ܘܶܐܬܛܰܫܺܝ ܒܰܚܕܳܐ ܕܽܘܟܬܳܐ: ܘܟܰܕ ܚܙܰܐܘܽܘܗܝ ܕܶܝܢ ܪ̈ܳܥܰܘܳܬܳܐ: ܚܰܕ ܐܶܡܰܪ ܕܠܐ ܚܙܰܝܢܰܢ ܒܪܳܟ: ܗ̇ܰܘ ܕܰܐܢ̱ܬ ܠܶܗ ܒܳܥܶܐ ܐܰܢ̱ܬ: ܘܰܐ̱ܚܪܺܢܳܐ ܐܶܡܰܪ ܕܶܐܢܳܐ ܚܙܺܝܬܶܗ ܕܰܡܛܰܫܰܝ ܒܕܽܘܟܬܳܐ ܦܠܳܢܺܝܬ: ܘܗܽܘ ܗܳܢܳܐ ܕܳܘܝܳܐ ܒܠܰܥ ܒܰܡܚܽܘܬܳܐ ܡܰܪܥܺܝܬܳܐ ܕܓܰܪܒܳܐ ܘܗܽܘ ܘܥܳܢ̈ܶܗ: ܘܗ̇ܰܘ ܐ̱ܚܪܺܢܳܐ ܕܡ̣ܶܢ ܚܶܕܶܠ ܩܪܺܝܬܳܐ ܩܰܒܶܠ ܨܠܰܘ̈ܳܬܳܐ ܘܒܽܘܪ̈ܟܳܬܳܐ: 


ܘܟܰܕ ܚܙܳܝܗܝ ܗܘܳܐ ܠܐܒܽܘܗܝ ܕܶܐܬܳܐ ܗܘܳܐ ܕܢܶܩܛܠܶܗ: ܐܰܦܺܝܣܶܗ ܕܠܐ ܬܶܩܛܠܰܢܝ: ܘܬܶܬܚܰܝܰܒ ܠܳܟ ܒܕܶܡܝ ܙܰܟܳܝܳܐ ܐܶܠܐ ܗܰܝܡܶܢ ܘܰܥܡܰܕ ܒܰܫܡܶܗ ܕܰܡܫܺܝܚܳܐ: ܘܬܶܗܘܶܐ ܟܪܺܝܣܛܝܳܢܳܐ ܫܰܪܺܝܪܳܐ ܐܶܡܪܳܐ ܒܥܳܢ̈ܶܗ ܕܰܡܫܺܝܚܳܐ ܘܬܶܬܦܰܨܶܐ ܡ̣ܶܢ ܢܽܘܪܳܐ ܕܓܺܗܰܢܳܐ ܘܟܰܕ ܨܰܠܺܝ ܒܠܶܒܶܗ ܒܰܚܢܰܓܬܳܐ ܟܰܣܝܳܐܝ̣ܬ: ܘܰܐܪܺܝܡ ܗܘܳܐ ܐܰܒܽܘܗܝ ܣܰܝܦܶܗ ܘܦܰܣܩܳܗ̇ ܠܐܝܕܶܗ ܕܝܰܡܺܝܢܳܐ ܘܰܕܣܶܡܳܠܐ ܕܰܒܪܶܗ ܒܳܣܽܘܣ: ܘܡܶܚܕܳܐ ܟܰܕ ܦܣܰܩ ܠܪܺܝܫܶܗ ܘܰܫܕܳܝܗܝ ܠܦܰܓܪܳܐ ܩܰܕܺܝܫܳܐ ܒܓܰܘ ܨܶܪܝܳܐ: ܘܶܐܬܟܰܠܰܠܘ ܢܰܨܺܝ̈ܚܶܐ: ܫܢܰܬ ܫܶܬܡܳܐܐ ܘܬܶܫܥܺܝܢ ܘܰܬܫܰܥ ܕܝܰܘ̈ܢܳܝܶܐ: ܘܰܐܒܽܘܙܰܪܕ ܠܺܝܛܳܐ ܐܰܒܽܘܗܽܘܢ ܕܰܛܠܳܝ̈ܶܐ ܒܳܬܰܪ ܕܰܚܪܰܒ ܐܶܢܽܘܢ ܢܚܶܬ ܘܶܐܬܳܐ ܒܥܶܕܳܢ ܪܰܡܫܳܐ ܘܥܰܠ ܠܒܶܝܬ ܦܬܰܟܪ̈ܶܐ ܕܺܝܠܶܗ ܕܰܢܨܰܠܐܷ ܗܘܳܐ ܐܰܟܡܰܢ ܕܰܐܢܺܝܚ ܠܠܶܒܳܐ ܕܰܐܠܳܗ̈ܶܐ ܕܺܝܠܶܗ ܒܰܗܺܝ̈ܬܶܐ ܒܩܶܛܠܐ ܕܰܒܢܰܘ̈ܗܝ ܚܰܒܺܝ̈ܒܶܐ: ܘܟܰܕ ܦܩܰܕ ܐܠܰܗܳܐ ܫܰܠܺܝܛ ܥܰܠ ܟܽܠ: ܢܽܘܪܳܐ ܥܰܫܺܝܢܬܳܐ ܡ̣ܶܢ ܫܡܰܝܳܐ ܐܰܝܟ ܒܰܪܩܳܐ ܢܶܚܬܰܬ݀ ܘܰܐܘܩܕܰܬ݀ ܠܐܒܽܘܙܰܪܕ ܠܺܝܛܳܐ ܘܠܐܠܳܗܰܘ̈ܗܝ ܦܬܰܟܪ̈ܶܐ ܛܰܡ̈ܶܐܐ ܘܰܠܟܽܠܗܽܘܢ ܚܰܢ̈ܦܶܐ ܕܬܰܡܳܢ ܟܢܺܝܫܺܝܢ ܗܘܰܘ: ܘܠܐ ܐܶܫܬܰܘܙܰܒܘ ܒܗܳܝ ܡܕܺܝܢ̱ܬܳܐ ܐܶܠܐ ܐܶܢ ܟܪ̈ܺܝܣܛܝܳܢܶܐ ܒܰܠܚܽܘܕ: ܘܟܽܠ ܕܰܚܙܳܐ ܠܬܶܕܡܽܘܪܬܳܐ ܗܳܕܶܐ ܫܰܒܰܚ ܠܐܠܳܗܳܐ ܕܬܳܒܰܥ ܥܝܳܪܬܳܐ ܕܥܰܒܕܰܘ̈ܗܝ ܛܠܺܝ̈ܡܶܐ ܘܟܰܕ ܡ̣ܶܢ ܬܰܡܳܢ ܨܰܠܡ̈ܶܐ ܕܰܣܚܺܝܦܺܝܢ: ܐܠܰܗܽܘ̈ܢܶܐ ܕܒܳܟܶܝܢ ܚܰܢ̈ܦܶܐ ܟܽܠܗܽܘܢ ܕܝܳܩܕܺܝܢ ܒܢܽܘܪܳܐ: ܟܪ̈ܺܝܣܛܝܳܢܶܐ ܕܡܶܬܩܰܠܣܺܝܢ ܘܰܫܡܶܗ ܕܰܡܫܺܝܚܳܐ ܕܡܶܫܬܰܒܰܚ ܦܺܝܪܺܝܢ ܕܰܗܘܳܐ ܒܳܗ̇ ܙܰܘܥܳܐ ܘܒܽܘܠܗܳܝܳܐ ܘܒܶܝܬ ܙܰܒܕܰܝ ܕܡܶܬܬܙܺܝܥܳܐ ܘܢܳܝܕܳܐ ܐܰܝܟ ܥܰܪܙܶܠܐ: ܣܳܗ̈ܕܶܐ ܩܰܕܺܝ̈ܫܶܐ ܕܰܢܟܺܝܣܺܝܢ ܡ̣ܶܢ ܚܰܢܦܳܐ ܐܰܒܽܘܗܽܘܢ: ܘܥܺܕܬܳܐ ܩܰܕܺܝܫܬܳܐ ܕܒܰܣܺܝܡܰܬ݀ ܓܰܪ̈ܡܰܝܗܽܘܢ ܛܳܦܣܳܐ ܘܰܠܕܽܘܟܪܳܢܗܽܘܢ ܡܝܰܩܪܺܝܢ: ܘܰܚܢܰܢ ܟܽܠܰܢ ܒܚܰܕܽܘܬܳܐ ܪܰܒܬܳܐ ܘܟܶܢܫܳܐ ܕܰܡܗܰܝ̈ܡܢܶܐ ܡܰܙܥܩܺܝܢܰܢ ܟܰܕ ܐܳܡܪܺܝܢܢ: ܠܟܽܘܢ ܛܽܘܒܰܝܟܽܘܢ ܣܳܗ̈ܕܶܐ ܩܰܕܺܝ̈ܫܶܐ ܡܳܪܝ ܠܶܘܢܓܝܢܶܐ ܣܳܒܳܐ ܙܰܗܝܳܐ: ܘܶܣܛܶܦܰܢܳܘܣ ܒܰܪ ܫܶܒܝܳܐ ܘܡܳܪܝ ܒܳܣܽܘܣ ܘܚܳܬܶܗ ܫܽܘܫܰܢ ܕܩܰܒܶܠܬܽܘܢ ܟܠܺܝܠܐ ܕܙܳܟܽܘܬܳܐ ܡ̣ܶܢ ܐܺܝ̈ܕܰܝ ܐܰܒܽܘܙܰܪܕ ܡܰܠܟܳܐ ܚܰܢܦܳܐ ܐܰܒܽܘܟܽܘܢ: ܠܟܽܘܢ ܛܽܘܒܰܝܟܽܘܢ ܣܳܗ̈ܕܶܐ ܩܰܕܺܝ̈ܫܶܐ ܕܰܫܒܰܩܬܽܘܢ ܡܰܠܟܽܘܬܳܐ ܗܳܕܶܐ ܐܰܪܥܳܢܳܝܬܳܐ ܘܰܠܡܰܠܟܽܘܬܳܐ ܕܰܫܡܰܝܳܐ ܐܶܬܪܰܓܪܰܓܬܽܘܢ: ܠܟܽܘܢ ܛܽܘܒܰܝܟܽܘܢ ܣܳܗ̈ܕܶܐ ܩܰܕܺܝ̈ܫܶܐ ܡܳܪܝ ܒܳܣܽܘܣ ܘܚܳܬܶܗ ܫܽܘܫܰܢ: ܕܒܰܪ ܫܢܰܝ̈ܳܐ ܬܠܳܬܰܥܣܰܪ ܐܶܬܟܰܠܰܠܬܽܘܢ: ܡܶܛܽܠ ܕܰܬܪ̈ܰܝܟܽܘܢ ܒܰܚܕܳܐ ܟܰܪܣܳܐ ܬܳܐܡ̈ܶܐ ܐܶܬܺܝܠܶܕܬܽܘܢ: ܠܟܽܘܢ ܛܽܘܒܰܝܟܽܘܢ ܣܳܗ̈ܕܶܐ ܩܰܕܺܝ̈ܫܶܐ ܕܦܰܓܪ̈ܰܝܟܽܘܢ ܒܚܶܕܶܠ ܩܪܺܝܬܳܐ ܕܥܰܠ ܓܶܢ̱ܒ ܢܰܚܠܐ ܐܶܬܛܰܟܰܣܘ: ܘܟܽܠ ܚܰܝܠܺܝ̈ܢ ܘܳܐܣܘ̈ܳܬܳܐ ܠܰܟܪ̈ܺܝܗܶܐ ܘܰܐܠܺܝ̈ܨܶܐ ܡܰܒܥܺܝܢ ܓܰܪ̈ܡܰܝܟܽܘܢ: ܘܡܶܛܽܠ ܗܳܕܶܐ ܚܢܰܢ ܡܚܺܝ̈ܠܐ ܘܚܰܛܳܝ̈ܶܐ: ܕܠܐ ܩܰܠܶܣܢܰܢ ܐܰܝܟ ܕܫܳܘܶܐ ܥܺܐܕܟܽܘܢ ܘܰܠܚܰܝܠܐ ܐܠܰܗܳܝܳܐ ܕܰܫܪܶܐ ܒܗܰܕܳܡܰܝ̈ܟܽܘܢ: ܘܡܶܬܟܰܫܦܺܝܢܰܢ ܠܡܳܪܟܽܘܢ: ܕܢܰܫܪܶܐ ܫܰܝܢܶܗ ܘܰܫܠܳܡܶܗ ܒܥܳܠܡܳܐ ܟܽܠܶܗ: ܘܢܰܥܒܰܪ ܡܶܢܰܢ ܡܰܚܘ̈ܳܬܳܐ ܘܫܰܒ̈ܛܶܐ ܕܪܽܘܓܙܳܐ ܒܰܨܠܰܘ̈ܳܬܟܽܘܢ: ܘܰܢܚܰܣܶܐ ܠܰܢ ܚܰܘܒܰܝ̈ܢ ܘܰܚܛܳܗܰܝ̈ܢ ܒܰܦܝܳܣܳܐ ܕܺܝܠܟܽܘܢ ܘܰܢܫܰܟܶܢ ܡܳܪܟܽܘܢ ܚܽܘܣܳܝܳܐ ܘܕܽܘܟܪܳܢܳܐ ܛܳܒܳܐ ܠܥܰܢܺܝ̈ܕܶܐ ܡܗܰܝ̈ܡܢܶܐ: ܕܰܫܟܶܒܘ ܥܰܠ ܣܰܒܪܶܗ ܒܗܰܝܡܳܢܽܘܬܳܐ ܕܰܫܪܳܪܳܐ ܕܢܰܣܶܩ ܠܳܟ ܫܽܘܒܚܳܐ ܘܬܰܘܕܺܝܬܳܐ: ܘܠܐܒܽܘܟ ܘܰܠܪܽܘܚܳܟ ܩܰܕܺܝܫܳܐ: ܗܳܫܳܐ܀
